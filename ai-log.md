När jag påbörjade uppgiften utmanade jag mig själv i att börja med att försöka lösa uppgiften utan AI. Jag läste istället i dokumentation och tittade på forum och tutorials. Jag fick övning i att låta problemlösningen ta tid och att debugga i chrome dev tools. Jag löste en del logik som behövdes för sidans funktionalitet men visste också att det säkerligen fanns snyggare och med effektiva sätt att lösa samma problem. För vissa funktioner utgick jag från inline-förslaget som copilot kom med, efter att jag namngett min funktion. Men namngivningen på variablerna var för generisk så jag gjorde den mer specifik för att göra koden mer läsbar. Den hade heller inte lagt in rätt namn på properties och formaterade inte texten i separata rader som jag ville. Så det var en bra utgångspunkt men krävde en del justeringar för att få helt rätt. Senare i projektet gick jag över till att använda AI då jag ville snabba upp arbetstakten.

Jag fastnade när jag kom till delen där jag behövde jämföra nuvarande tid med programtiden för att visa rätt program i listan. Jag visste att jag ville använda en filtermetod för att sortera ut programmen baserat på tid men behövde först göra tiderna jämförbara med varandra, vilket jag tog hjälp av AI för att göra. Då fick jag vägledning kring att räkna antal minuter från kl 00 och därefter jämföra värdena för att se vilka program som inte varit än. Det hjälpte mig vidare och jag kom på att det kunde vara smart att göra en ytterligare funktion som innehöll flera funktioner som förutom att plocka ut programmen som inte varit, dessutom sorterade dem i ordning baserat på tid och även formaterade tiden korrekt så att den visas på ett läsbart sätt. Jag använde studieläget i chatGPT för att bolla idéer och steg för steg få till ändringar.

Jag märkte under arbetets gång att jag ofta visste ungefär (på ett övergripande plan) hur jag skulle lösa uppgiften men att syntax och ordning på logik inte riktigt fanns där. Då var AI en bra hjälp för att konkretisera det jag ville göra, och be den fylla i luckorna. Jag använde också AI på små isolerade deluppgifter. T.ex. att fråga kring uppbyggnaden av en enskild funktion utifrån en beskrivning av vad jag ville att den skulle göra. På så sätt fick jag kontroll över arbetsflödet, även om jag fortfarande tycker det är svårt med problemlösning och syntax.

När jag fått en fungerande applikation bad jag AI gå igenom koden som helhet och motivera förbättringsförslag utifrån läsbarhet och professionalitet. Jag gjorde en ny branch för refaktorisering och omarbetade koden i små separata commits utifrån förslagen, för att få kontroll över ändringarna och se till att allt fungerade som det skulle. Först gav AI förslaget att jag skulle omarbeta allt utifrån states istället för variabler, men det tyckte jag var en för omfattande ändring, där jag själv inte hade känt att jag hade kontroll över koden längre. Då hade det också blivit svårare att göra om koden i mindre commits (och fortfarande fått den att fungera), vilket hade varit sämre för spårbarheten av ändringarna och arbetsflödet. Så jag bad den istället komma med förslag utan states, och som var mer anpassade för nybörjarnivå.

Jag har också använt AI för att förklara buggar. T.ex hade jag problem med ett klickevent som inte fungerade pga att den anropade en funktion med ett argument som den inte hade tillgång till. Jag fick ett felmeddelande som ledde mig in i själva klickeventet i chrome dev tools, som jag inte förstod. Jag bad då AI förklara för mig och fick veta att jag kunde göra variabeln global istället.

Jag har under projektet jobbat både med och utan copilot. Ibland har jag behövt stänga av funktionen med auto completion, för att hinna tänka själv, men oftast har jag haft den på för guidning. Det var också lite ovant att komma tillbaka till vanilla javascript efter att ha använt Vue så länge, så då använde jag AI för att komma in i tänket igen. T.ex. med eventlyssnare och queryselectors som man inte behövt använda medan vi hållt på med Vue.

Avslutningsvis har jag i det här projektet försökt fokusera på att få till ett bra arbetsflöde med tydliga separata branches, små commits och att göra pull requests till github. Jag tänker att det i slutändan är viktigast att ha ett bra arbetsflöde. Om man har det kan AI med fördel användas för att skriva kod, så länge det görs på ett sätt som gör det tydligt att följa och lätt att ångra vid behov, precis som i vilket annat projekt som helst. En annan fråga är hur man i “AI-eran” lär sig att tänka själv och pushar sig att öva på problemlösning. Det är svårt att motivera sig till att lösa saker själv, när man vet att man troligtvis får en bättre lösning med ett knapptryck från AI. Här gäller det att prioritera sin inlärning och att försöka hitta sätt som AI kan hjälpa till med inlärningen, snarare än att koppla bort den.
